Esperantic Studies Foundation (ESF) estis formale establita en la jaro 1968 de d-ro Humphrey Tonkin (fakulo pri hom-sciencoj en la Universitato de Pensilvanio, kun granda intereso pri internacia edukado), d-ro Jonathan Pool (politik-sciencisto en la Universitato de Vaŝingtono, kun intereso pri lingvaj demandoj) kaj d-ro E. James Lieberman (psikiatro en la universitato George Washington, kun forta intereso pri lingvistika komunikado). La Fondaĵo estis konceptita kiel ilo por antaŭenigi sciencan esploradon kaj dialogon pri demandoj ligitaj al la mondaj lingvoproblemoj kaj lingvopolitiko, inkluzive de Esperanto. La ideo pri la starigo de tia fondaĵo datiĝas de la tempo, kiam ĉiuj tri kunfondintoj plenumis diversajn rolojn en la Universitato Harvard.

Tra la 1970-aj kaj 1980-aj jaroj, ESF okupiĝis precipe pri Esperanto-edukado kaj esplorado. En 1972 ĝi publikigis – kunlabore kun SIT (School for International Training, Vermonto, Usono) Bazan Esperanto-kurson. Ĝi ankaŭ publikigis serion da esplor-bibliografioj titolitaj Esperanto and International Problems (“Esperanto kaj Internaciaj Problemoj”), redaktitan de Humphrey Tonkin. En 1986 ĝi sponsoris partoprenon en la pekina UK de elstara usona ĵurnalisto James Fallows kaj de Albert Valdman – fama lingvisto pri kreola lingvistiko.